---
title: Pizzeria Maron
date: 2021-01-17
tags:
  - Kiiminki
coverImage: /reviews/maron-kiiminki/05.jpg
score:
  summary: Ontuva kokonaisuus jättää erinomaisen leivän varjoonsa.
  kebab: 3
  bread: 4.5
  sauces: 3
  sides: 3.5
---

En yleensä syö iskenderiä kahta kertaa viikon aikana, mutta blogin perustamisesta intoutuneena tein poikkeuksen. Mitäpä sitä ei tekisi sisällöntuottamisen nimissä. Tällä kertaa kohteeksi valikoitui Kiimingin Pizzeria Maron. Muistaakseni paikan pitsat ainakin ovat ihan hyviä, joten toiveissa olisi saada maukasta iskenderiä.

Maron sijaitsee Kiimingin sykkivässä keskustassa, kulinaristisessa korttelissa, josta löytyy tarkastelun alaisen kohteen lisäksi baari, kiinalainen ravintola, parturi-kampaamo sekä autokoulu - kaikki tarvittava siis hoiperteluetäisyyden päässä toisistaan. Oikein kätevää.

![Maronin ostarikorttelista löytyy namia kaikille aisteille.](/reviews/maron-kiiminki/01.jpg "3984x2241")

Pizzeria Maronin ulkoasu niin ulko- kuin sisäpuoleltakin herättää tietynlaista luottamusta ja kunnioitusta. Kaikki turha on karsittu pois, mutta paikka ei silti näytä miltään minimalistiselta hipsterimestalta. Lastulevyloossien ja pöydän pintalasien alla olevien ruokalistojen luoman ensivaikutelman kruunaa Lontoo-aiheiset kanvastaulut ja loisteputkivalaisimet 90-luvun toimistosta.

Tältä lähiöpitserian tuleekin näyttää.

![Orientaaliset ikkunateippaukset ja viiden markan logo kielivät siitä, että paikassa panostetaan ruokaan, ei graafiseen suunnitteluun.](/reviews/maron-kiiminki/02.jpg "4032x3024")

![Ravintolassa oli lisäksemme myös muita, vaikka tämän kuvan perusteella saattaisi muuta luulla.](/reviews/maron-kiiminki/03.jpg "3370x2527")

Kauppa Maronilla tuntuu käyvän koronasta huolimatta ainakin kohtalaisesti. Lisäksemme ravintolassa asioi useita nälkäisiä, mutta muut taisivat tilata ruokansa mukaan, sillä salin puolella saimme istuskella kaikessa rauhassa.

Maronin menu koostuu pizzoista, kebab-annoksista, rullista sekä ilahduttavan pitkästä salaattilistasta. Iskenderillä on hintaa 9,50 €. Annosta tilatessa myyjä ei kysynyt kastikkeen tulisuuspreferenssiä, joten Maronissa ilmeisesti mennään one-size-fits-all -meiningillä. Tämä passaa minulle.

![Super Kebab kuulostaa pahaenteiseltä. Täytyy joskus testata.](/reviews/maron-kiiminki/04.jpg "3024x4032")

Saamme annokset eteemme kohtuullisen odottelun jälkeen. Ensisilmäyksellä annos näyttää oikein hyvältä. Majoneesikastiketta on tomaattikastikkeeseen verrattuna aika paljon näköisesti. Koon puolesta annoksessa ei ole valittamista.

Maistan ensimmäisenä paljasta leipää ja pieni optimistinen hymy nousee huulille. Leipä on pehmeää, kuohkeaa ja kypsyydeltään täydellistä. Pinnassa on pieni väri, mutta leipää ei ole poltettu kovaksi. Yksistään leipää maistaessa siitä jää puuttumaan hieman jotain makua, ehkäpä ripaus makeutta.

Kokonaisuudessa leipä toimii kuitenkin hyvin, sillä majoneesi on tosi makeaa. Ehkä hieman liiankin makeaa, tai sitten sitä vaan on vähän liikaa. Tomaattikastike puolestaan on suuri pettymys. Se ei maistu juuri miltään muulta kuin tomaattipyreeltä ja pieneltä tilkalta etikkaa. Mielestäni kastikkeessa tulisi maistua myös pippuri, yrtit ja annoksen tulisuudesta riippuen chili.

![Lautasella näyttäisi olevan aika tyypillinen iskender.](/reviews/maron-kiiminki/05.jpg "3024x2268")

Kebab on ihan ok. Makua voisi olla lihassakin runsaammin ja lastut voisivat olla hitusen rapsakampia. Jos tomaattikastike toimittaisi annokseen enemmän potkua, saattaisi kebab tällaisenaankin olla riittävä, mutta nyt kokonaisuus ei toimi. Pakkaa sekoittuu entisestään, kun haarukkaan ottaa mukaan jogurttia, joka on oudon kirpeää.

Sivusalaatti on parempi, mitä osaisi odottaa. Ainoastaan tuoreista kasviksista kootussa salaatissa on paljon tomaattia ja kurkkua, sopivasti rapeaa punasipulia ja jäävuorisalaattia. Tsatsiki on ihan hyvää, mutta oranssi valmiskastike on - noh se on oranssia valmiskastiketta. Ja sitä on tietysti liikaa.

Erikseen maistettuna annoksessa on selkeästi hyviä ja selkeästi huonoja komponentteja. Ikävä kyllä komponenttien summa ei muodosta yhtenäistä kokonaisuutta. Osan ongelmista voisi korjata muuttamalla eri osien suhteita lautasella - vähemmän majoneesia ja salaatinkastiketta, hieman enemmän tomaattikastiketta ja tsatsikia. Silti annoksesta jäisi puuttumaan viimeinen potku, kebabiin ja tomaattikastikkeeseen pitäisi saada huomattavasti enemmän makua.

Pizzeria Maronissa kannattaa ehkäpä syödä pizza, mutta kyllä iskenderkin syötävää on.
